---
title: "Împreună pentru un Facebook mai bun!"
date: "2013-12-08"
time: "22:08"
tags:
  - "opinie"
  - "facebook"
---
### Mic ghid de cum să fii relevant și popular online

<figure class="tmblr-full" data-orig-height="502" data-orig-width="398">
<img src="https://64.media.tumblr.com/561dbee544fed49b69fda5b5eb10931c/9e213605e31864e1-b7/s540x810/fa3d2fc655259abda9e5fae704080c47ab72cf36.png" style="margin: 0 0 1em 3em; width: 220px; border-radius: 0" data-align="right" data-orig-height="502" data-orig-width="398" />
</figure>

Chiar și cei mai mari scriitori trăiesc blocaje când vor să scrie ceva nou.

Dacă nu știi ce să postezi pe Facebook, pentru că nu ai inspirație sau pur și simplu nu ai nimic de spus în genere, există mereu soluții la îndemână. Nu solicită timp și nu numai că vor menține atenția prietenilor tăi vie, dar le vor face și ziua mai plăcută, lucru pentru care îți vor mulțumi cu multe like-uri și share-uri.

Iată bunele practici pe care le-am folosit eu și alții în decursul ultimilor ani pentru a avea succes în cercurile sociale online:

1.  Scrie sau dă share la un citat de Octavian Paler. Formatul cu Paler în stânga și citatul în dreapta este cel mai percutant. Un citat este mereu potrivit și îi face pe ceilalți să reflecteze la propria condiție, ajutându-i să se dezvolte personal. Dacă ultima postare este tot Paler, pentru diversificare, încearcă și citate din Oana Pellea, Tudor Chirilă sau Dan Puric. Sufletul sensibil și dragostea de mare, de patrie, de mamă îi va face pe prietenii tăi oameni mai buni, mai iubitori și mai sensibili la rândul lor. Ah, Gandhi este de asemenea o sursă inepuizabilă de înțelepciune. Evită pe cât posibil Woody Allen și Bernard Shaw, care nu au citate pe care lumea să le înțeleagă.

2.  Fă ceva de mâncare care să arate bine în farfurie, sau mergi la un restaurant. Pozează farfuria și lasă-i pe toți să se bucure că tu vei mânca bine. Vor arunca pufuleții și grisinele, mergând și ei la cel mai apropiat bistro, pentru a face ca tine. Dacă nu îți este foame, n-ai timp să aștepți mâncarea, sau bani scoși, o prăjitură fancy sau o cafea cu spumă sunt aproape la fel de eficiente.

3.  Dacă ai pisică, pune ceva ce-i place undeva unde, la limită, nu poate ajunge. Ia telefonul și filmeaz-o când se chinuie să ajungă sau când sare. Dacă ai noroc și ratează săritura, succesul este viral. Dacă pisica doarme, poți să o întinzi peste tastatură sau peste niște cărți și să scrii un comentariu inspirat.

4.  În cazul în care ești proaspăt căsătorit, caută o poză de la nuntă în care îți săruți pasional mirele sau mireasa ori măcar să vă uitați foarte galeș unul la altul. Dacă găsești mai multe imagini, una o poți folosi pentru cover.

5.  Nu ești căsătorit? Nu înseamnă că ești mai prejos! Este imposibil să nu ai pe undeva o poză în care să fii tandru cu partenerul tău. Urcă o poză cu voi în club sau la o petrecere, de fapt, ce mai, oriunde vă țineți în brațe. Merg și selfie-urile în doi din excursie, mai ales dacă în spate e o clădire sau statuie celebră. Pentru a întregi atmosfera, nu uita de cover photo la fel. Prietenii tăi vor înțelege că iubești și că ai găsit fericirea, fapte pe care le dovedești astfel fără drept la replică. Se vor bucura și vor spune în comentarii ce bine vă stă împreună și că sunteți cel mai frumos cuplu.

6.  Dacă ai copil, nu uita că toți sunt interesați de ce mai face: roade o jucărie, se mâzgălește la gură cu mâncare, sau mai ales e la o petrecere la grădi, vopsit pe față de o zână. Crește, seamănă cu tine, e un dulce și îl iubești. Nu rata nici unul din aceste subiecte importante în postările tale. Și ai grijă ca pozele cu el să fie publice, pentru ca atunci când va fi adolescent, colegii lui să poată să-i caute pozele și să îi facă surprize plăcute cu ajutorul lor. Nu te teme de ce ar putea să facă cu ele; adolescenții sunt mereu grijulii și atenți cu sentimentele celor din jur.

7.  Dacă nu ai burtă, urcă niște poze în costumul de baie. Ceilalți se vor bucura să își aducă aminte de căldură, de vară și de mare, în plus că sunt mereu curioși să-ți vadă buricul. Caută poze pe șezlong sau cu nisip ori picături de apă și marea în spate.

8.  Avem un guvern de căcat (sau un președinte bețiv, dacă ești cu ceilalți) și trebuie să le reamintim celorlați constant ghinionul nostru. Găsește o știre de pe un site și comentează ceva de rău pe baza ei. Cei care sunt cu tine vor da like, și vor spune "da, așa e, ai dreptate, din cauza nenorocitului/nenorocițlor ne e rău". Ceilalți se vor opune. Vei avea o super-discuție care va transforma România într-o țară mai atentă și mai bună la vot. Trebuie să insistăm pe următoarele subiecte care nu sunt suficient popularizate: Roșia Montană, Băsescu fură, maidanezii, Ponta minte, Oprescu e incompetent și Nicușor Dan dacă vin alegeri.

9.  Dacă azi este vreun sfânt, sau vreo sărbătoare la biserică, ai noroc. Pune o poză festivă (tort lumânări, brad împodobit, ouă, șampanie) și tăguiește-i în ea pe toți din lista ta mare de prieteni care au numele Andrei, Mihaela sau Elena, în funcție de ocazie. Inima le va tresălta de bucurie când își vor da seama că în viața ta ei sunt cei importanți și că acest lucru îl dovedești creativ și public.

10. Deși sărbătorile ortodoxiei sunt dese, e posibil ca azi să nu fie niciuna. Din fericire, există în fiecare săptămână o zi de luni, în care ceilalți vor să afle dacă cumva ai venit obosit de la muncă și urmează o săptămână grea pentru tine, respectiv o zi de vineri, când toți vor fi bucuroși să-ți împărtășească entuziasmul că urmează două zile libere.

11. Dacă nu e nici luni, nici vineri, mereu asculți muzică pe YouTube. De ce să nu se inspire și prietenii tăi din preferințele tale? Ajută-i cu share-uri la clip-uri, mai ales la cele la modă în cercul tău -- Madonna, Prince, Radiohead, Muse. Dă-te rotund că asculți jazz sau clasică -- Johnny Răducanu, Poulenc, Jora.

12. Dacă nici una dintre sugestiile de mai sus nu te inspiră, o poză de profil cu tine, făcută chiar de tine, îți va transforma prietenii în fani. Trebuie să ai buzele țuguiate (dacă ești fată) sau maieu cu mușchii la vedere (dacă ești băiat). În caz că nu nimerești unghiul, folosește-te de oglinda de la baie ca ajutor pentru încadrea perfectă. Mama îți va spune "ce frumoasă s-a făcut fata mea", prietenele îți vor pune "Frumușică, ca de obicei \<3", băieții îți vor transmite aprecieri și "yore so beutiful :-\* "-uri.

În speranța că această listă te va ajuta să ai un sfârșit de 2013 și un 2014 plin de succes social, o lăsăm deschisă sugestiilor tale. Dacă reușim să punem cu toții în aplicare lucrurile de mai sus, Facebook-ul va deveni un loc mai bun, mai productiv, mai consecvent.

Un loc în care, în loc să ne pierdem timpul, găsim siguranță, iubire și apartenență.

Împreună facem un Facebook mai bun!