---
title: "În rând cu lumea și uneori chiar peste ea: România la Frankfurt Book Fair, 2014"
date: "2014-10-23"
time: "10:26"
tags:
  - "Romania"
  - "opinie"
---
Ar fi o nedreptate să nu povestesc despre standul României la Salonul de Carte de la Frankfurt. Anul trecut, în 2013, am fost atât de dezamăgit de ceea ce s-a întâmplat acolo, încât mi s-a făcut rău fizic când am văzut cum arăta.

Anul acesta însă schimbarea în bine este enormă -- standul este elegant și modern. Personalizat, fără călușari, fără roți de căruță. Se vede că în spatele lui se află designeri buni -- arată bine, îți place să stai în el. Drept urmare lumea vine, se uită, întreabă. În cele treizeci de minute pe care le-am petrecut în stand am văzut sute de oameni admirând punerea în operă și conținutul.

<figure class="tmblr-full" data-orig-height="600" data-orig-src="https://farm4.staticflickr.com/3937/15523587391_276f7bf3fb_c.jpg" data-orig-width="800">
<img src="media/100734756083_0.jpg" style="min-width: 100%" data-orig-height="600" data-orig-src="https://farm4.staticflickr.com/3937/15523587391_276f7bf3fb_c.jpg" data-orig-width="800" />
</figure>

Cărțile nu mai sunt în țiplă -- le poți lua de pe raft și răsfoi în liniște în stand la una din mesele cu scaune. Selecția este bună -- benzi desenate, Vișniec, Naum. Chiar și cățelul invalid al lui Farago pare optimist în acest stand.

Aproape mă simt gazdă -- atunci când o nemțoaică se apropie curioasă să vadă ce e pe la stand, iau un catalog cu scriitorii români contemporani (redactat în engleză și conținând extrase din lucrărie fiecăruia) și i-l ofer zicându-i: "Here, you can have one!"

Iar ea, intr-o românească cu gramatică și pronunție impecabilă: "Mulțumesc, am deja unul. M-am întors să văd ce cărți în românește pot găsi, pentru că am citit ce am". Doar înfățișarea și un pic de accent în propoziție trădează că nu s-a născut în Carpați.

Aflu că tocmai s-a întors din București, unde și-a petrecut un an pentru a învăța să vorbească limba română. A reușit total. Își alege niște cărți și decide să rămână la evenimentul de după.

Chiar și cei care nu sunt neapărat interesați de cărțile țării vin și primesc o ciocolățică românească sau două trei caramele tricolore. Nu e un truc ieftin, are efect -- dulcele atrage -- cască puțin gura, văd al cui este standul, dau dun cap aprobator și merg mai departe.

Felicitări deci echipei de la Ministerul Culturii care s-a ocupat în acest an de participarea României la târgul de carte. A făcut o treabă excelentă!

[Vezi și alte fotografii în albumul Flikr](https://www.flickr.com/photos/cristiandinu/sets/72157648719981202/ "Albumul cu mai multe fotografii, pe Flikr"){target="_blank"}

<figure class="tmblr-full" data-orig-height="271" data-orig-src="https://farm4.staticflickr.com/3950/15526742785_f73aef7918_c.jpg" data-orig-width="800">
<img src="media/100734756083_1.jpg" style="min-width: 100%" data-orig-height="271" data-orig-src="https://farm4.staticflickr.com/3950/15526742785_f73aef7918_c.jpg" data-orig-width="800" />
</figure>