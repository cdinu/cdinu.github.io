---
title: "Cu bicicleta în Lunca Argeșului"
date: "2013-05-27"
time: "11:09"
tags:
  - "ce am mai scris"
  - "nonfictiune"
  - "bicicleta"
---
[![Traseu 25 mai 2013](http://farm9.staticflickr.com/8123/8851278624_52f9ac9f39_c.jpg)](http://www.flickr.com/photos/cristiandinu/8851278624/ "Traseu 25 mai 2013 by Cristian Dinu, on Flickr"){target="_blank"}

Pentru a salva o sâmbătă, am deschis Google Maps cercetând ce ar fi de văzut în jurul Bucureștiului interesant, care să fie la maxim 30 de kilometri și pe care să nu-l fi văzut de aproape până acum. L-am găsit sub forma lacului de acumulare de la Mihăilești, pe Argeș, la 19 kilometri de Unirii, adică la o oră și un pic de pedalat liniștit.

Excursia a avut practic trei părți: până la lac via Rahova - Bragadiru - Cornetu, apoi pe marginea lacului și prin mini-pădurea / lunca Argeșului, apoi întoarcerea prin Domnești .

Pe bicicletă, drumul pe E70 spre Alexandria e departe de a fi ceva plăcut. Șoferii sunt atenți și depășesc la distanță, dar drumul este aglomerat, zgomotos și înghiți multe gaze de eșapament.

[![După ploaie](http://farm4.staticflickr.com/3725/8843737350_7696fdfd0c_c.jpg)](http://www.flickr.com/photos/cristiandinu/8843737350/ "După ploaie by Cristian Dinu, on Flickr"){target="_blank"}

Este un sacrificiu meritat, pentru că pedalatul pe marginea lacului este o plăcere. Este un drum destul de bun, neasfaltat și aproape necirculat. Așa cum am mers, în stânga era apă, în dreapta case și câmp și din față un vânt, care deși enervant pe alocuri, a avut rolul important de a duce ploaia spre Giurgiu. Am mers vreo 10 kilometri, timp în care drumul devine din ce în ce mai îngust, copacii din ce în ce mai deși și peisajul din ce în ce mai frumos. Apa care curge fără iuțeală a dat prilejul vegetației să se dezvolte, iar pe lângă vegetație au venit și păsări de toate felurile (cred că am văzut berze negre și țigănuși). Seamănă cumva cu delta, cea adevărată, nu replica de la Vitan-Bârzești.

Mai e și o stână, cu oi (duh), câini, porci și un cal. E simpatică, dar cu un miros îngrozitor, la câteva zeci de metri de niște vile cu peluză și coș de baschet. 

[![Strada Latină - Domnești, Ilfov](http://farm3.staticflickr.com/2824/8843750652_bb734227b1_c.jpg)](http://www.flickr.com/photos/cristiandinu/8843750652/ "Strada Latină - Domnești, Ilfov by Cristian Dinu, on Flickr"){target="_blank"}

La Domnești i-am descoperit pe Ilf și Petrov, pentru că altcineva nu putea să dea numele de străzi mai potrivit. Deși e greu să spui "stradă" celor două dungi paralele de cauciucuri în câmp, există deja indicatoare cu numele potrivite cu intimitatea fiecăreia: Str. Galaxiei, Str. Trei Brazi, Jadului, Mioriței și -- cea mai docheată -- Intrarea Venus. În rest Domneștiul seamănă cu ceilalți sateliți ai Capitalei: destul de curat, jumătate din case neterminate și cu o arhitectură la fel de dubioasă ca cea a orașului în jurul căruia gravitează.

În total 55 de kilometri, în vreo 4 ore jumătate, cu tot cu pauze. 

Album foto: [http://flic.kr/s/aHsjFrgNEz\
R](http://flic.kr/s/aHsjFrgNEz){target="_blank"}uta pe BikeMap: [http://www.bikemap.net/ro/route/2148383-bucuresti-barajul-argesului-domnesti-bucuresti/#/z12/44.3911,25.99485/terrain](http://www.bikemap.net/ro/route/2148383-bucuresti-barajul-argesului-domnesti-bucuresti/#/z12/44.3911,25.99485/terrain){target="_blank"}