---
title: "Sunt fonograful Edison (traducere)"
date: "2013-03-25"
time: "00:46"
tags:
  - "traduceri"
  - "edison"
  - "xx"
---
![](media/46200647375_0.jpg)

*Sunt fonograful Edison, creat de marele vrăjitor al Lumii Noi, pentru a-i încânta pe cei ce vor o melodie sau să vor să se simtă bine. Pot să îți cânt melodii tandre de iubire. Pot să îți ofer povești vesele sau un râs voios. Pot să te plimb prin tărâmurile muzicii. Pot să te provoc să te alături unui dans vioi. Pot să liniștesc pruncul într-un somn dulce sau să trezesc amintirile tinereții în inima căruntă.*

*Indiferent de starea ta, sunt mereu gata să te distrez. Atunci când munca se termină, pot să-ți aduc în casă teatrul și opera. Poate fi operă, operă bufă sau vodevil. Pot să-ți dau muzică sfântă sau muzică populară, dans, muzică de orchestră sau instrumentală. Pot să-ți redau solo-uri, duete, trio-uri și cvartete. Pot să te ajut să-ți înveselești oaspeții. Când soția îți este preocupată de grijile zilei și copii sunt gălăgioși, pot să o relaxez pe ea și să îi liniștesc pe ceilalți.*

*Nu mă plictisesc și nici tu nu te vei plictisi de mine pentru că am oricând ceva nou ce pot să-ți ofer.*

*Îi bucur pe toți, bătrâni și tineri laolaltă. Merg unde mă vrei, în salon, la spital, pe verandă, în tabără sau în casa ta de vacanță. Dacă îmi cânți sau vorbești cu mine, o să-ți rețin cântecele și cuvintele și le voi repeta atunci când vei pofti. Pot să te ajut să auzi mereu vocile celor pe care îi iubești, chiar dacă sunt foarte foarte departe. Pot vorbi în orice limbă. Pot să te ajut să înveți alte limbi. Sunt creat folosind cele mai înalte abilități tehnice. Vocea mea e cea mai clară, cea mai fluidă și cea mai naturală dintre toate mașinile vorbitoare. Numele faimosului meu creator este scris pe mine li îți spune că sunt un fonograf Edison veritabil. Cu cât te înveți mai mult cu mine, cu atât mă vei iubi mai mult. Întreabă-l pe dealer.*

Înregistrarea este disponibilă la: [http://en.wikisource.org/wiki/Advertising_Record](http://en.wikisource.org/wiki/Advertising_Record){target="_blank"}

Tradus de: Cristian Dinu\
Sursa în limba engleză: "The Advertising Record", înegistrat de Len Spencer, aprox. 1906\
Sursă foto: [http://en.wikipedia.org/wiki/File:EdisonPhonograph.jpg](http://en.wikipedia.org/wiki/File:EdisonPhonograph.jpg){target="_blank"}